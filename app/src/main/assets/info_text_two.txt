Абдуллажон махдум 1890 йилда Марғилоннинг Хожа Эгиз  маҳалласида таваллуд топадилар. Оталари  Мулла Аҳмад қори ўз  даврининг   уламоларидан бўлиб тақво ва парҳезкорлиги билан танилган эди.  1901-1903 йилларда   Сафилтўда даҳа қозиси   вазифасини бажарган.  1933 йилда 86 ёшда вафот этганида жанозаси   Абдулкарим  ҳожи домла Хонақоҳий томонидан адо этилиб  Хожа Эгиз қабристонига дафн этилган. Аҳмад қорининг отаси  мулла Дарвеш Қўқон хонлигида оғалиқ вазифасида хизмат қилган.   
Абдуллажон махдумнинг  онаси Марям отин аёл-қизлар муаллимаси эди. Ижод билан  шуғулланган отиннинг   баъзи  назмий асарлари сақланиб қолган.

Абдуллажон махдум  бошланғич таълимни  Хожа Эгиз масжиди қошидаги мактабда устоз   Абдулжалил қори домладан   оладилар.   Ўша даврда бу ерда  мадраса ҳам   бўлиб, маълумотларга кўра мадраса  Мадалихон (1822-1842) даврида Муҳаммад Шарифбой томонидан қурилган. Унинг еттита ҳужраси ва битта дарсхонаси бўлиб  талабаларга мударрис Мулла Юсуфалихўжа таълим берган.
Аҳмад қорининг Хожа Эгиз   мозорига муносабати ҳақида бу ерда узоқ йил хизмат қилган  Акрам қори ота шундай дейди: "Аҳмад қори домла вафоти олдидан ҳузурига кирсам  "Мозорга кир,    атрофларни тозала,  бузруквордан  менинг жойимни ҳам билиб чиқ, вафотим яқин", – дея тайинлади. 
Қабристонга кириб у ёқ-бу ёқларни тозалаб, бошимни қўйиб кўзим уйқуга кетибди. Тушимда катта айвон олдида ўтирган бузруквор   бир жойни кўрсатиб,    шу ерга  кўминг  деб, ўзларига яқин жойни кўрсатдилар.       Уйғонгач хабар берай деб  кирсам Аҳмад қори  вафот этган экан. Ювиб-тараб кўрсатилган жойга дафн қилдик".

Бошланғич мактабни тугатган Абдуллажон  махдум   Беглар майдон  маҳалласидаги      Бобожон қори (18781968) қўлида икки йил давомида      Қуръони каримни ёд оладилар. Ўша даврда Марғилонда мавжуд 21 та қорихонанинг биттаси ана шу қорихона бўлган.  
  Бобожон қори    тез-тез ҳовлиси рўпарасидаги Мулла Бозор охунд мозорида бир ўтиришда Қуръонни тўлиқ хатм қилиши билан машҳур бўлган.    Қорихонада талабалар  гуруҳларга бўлиниб таълим олишган. Абдуллажон махдум   гуруҳига  Муҳаммадий қори  бош эди.
Абдуллажон махдумнинг  маънавий камолотида        болалик пайтида бўлиб ўтган бир воқеа алоҳида ўрин тутади.   Бу ҳақда  у зотнинг ўзи   шундай эслайдилар:
«Ёш болалик пайтим эди. Бир куни отам онамга: «Ўғлимизни Ҳазрат домла зиёратига олиб бориб дуо олиб келаман», дея  мени яхшилаб кийинтириб беришларини айтдилар. Ўзлари салла-чопонларини кийдилар. Менга дўппимни кийгиздилар, салламни  тўрт буклаб чопоним ичига – қўйнимга солиб қўйдилар. 
Биз йўлга тушдик. Ҳазратнинг кексайиб қолган вақтлари экан ўшанда. Келганимизда бир қанча кишилар  навбат кутиб туришган экан. Биз ҳам улар қаторига қўшилдик. Навбат келгач ҳузурларига  кириб салом бердик. Аликдан сўнг  биринчи  гаплари отамга қараб: «Қори,  боланинг  салласини  ҳам ўратиб қўявермабсиз-да!», – дедилар. Кутилмаган бу гапдан отам бир оз довдирадилар-да, дарров ташқарига чиқиб салламни ўрадилар. Таъзим билан қайта  кирдик. Ҳазрат: "Мана бу бошқа бўлибди,  суннатнинг ҳурмати ёшу-қарига ҳамма вақт лозим",   дедилар. Сўнгра, менга  исмингиз нима, дедилар. 
– Абдуллоҳ, дедим.
– Абдуллоҳ-ҳ! дедилар-да,   бир зум тин олдилар. Сўнгра ўзгача бир оҳангда «Мирзо Абдуллоҳ!!!» – дедилар. Менга бир зум тикилиб тургач баланд овозда: «Ҳосил бўлди-и!!! – дедилар. Отамнинг кўзидан ёш чиқиб кетди. Дарҳол туриб қуллуқ қилдилар. Мен нима бўлаётганини билмас эдим.  Уйга келгунча отам  кўз ёшларини тия олмаган эдилар».
Мазкур лаҳзаларда Хонақоҳий ҳазратнинг хаёлига қандай фикрлар келгани   номаълум. Аммо,  мурғак   болага   назари  марҳамат  қилганлари  аниқ. Буни отанинг кўз ёшидан ҳам  уқиш  мумкин. 
Хонақоҳий ҳазратнинг    кимёназар  экани ҳақида шогирдларидан  Амоний Арабоний шундай ёзган эди:

Ҳазратимдан кўргай назар қадди хамлар,
Жонин бергай Ҳазратимга чин толиблар,
Бу бир жондур минг жон бўлса фидо айлар.
Бул сабабдин Марғинонга бордим дўстлар.
Файзи зоҳир Хонақоҳда қолдим дўстлар. 

Хатиб Бағдодий "Тарихи Бағдод" асарида келтиришича, Имом Аъзам Абу Ҳанифа ҳазратларининг  отаси Собит ибн Марзубон ҳақига  болалик  чоғи  ҳазрат Али  розияллоҳу анҳу  дуо қилган эдилар. Унинг зурриётига барака тилаб қилинган ушбу  дуони  эслаб Абу Ҳанифанинг ўғли  Ҳаммод "Аллоҳ мазкур дуони  ижобат  биз ҳақимизга ижобат қилган деб   умид қиламиз", деб айтган эди.

Таъкидлаш ўринлики, ҳақиқий илм  толибларининг  ҳар бир ҳолати  Аллоҳ таоло томонидан алоҳида эътиборда бўлади.  Ҳофиз Заҳабий "Ал-Ибар"да  Абу Исҳоқ ибн Ҳамзанинг таржимаи ҳолида қуйидагиларни келтиради:
"Мен ўттиз йил илм сафарида юрдим. Бир гал нафақам тамом бўлди. Кундузи дарс тинглаб кечаси уларни китобат қилар эдим. Қиш кунлари эди. Шам ёруғида ўтирганимда бирданига кўзларим кўрмай қолди. Нима қилишимни билмай илмдан ажраб қолар эканман, деб  ўз ҳолимга йиғлаб кўзим уйқуга кетибди.  Тушимда Пайғамбаримиз Расулуллоҳ соллаллоҳу алайҳи васалламни кўрдим. Менга, эй Яъқуб, нега йиғлаяпсан, дедилар. Мен,  эй Расулуллоҳ, кўзларимнинг нури кетиб қолди, энди қандай қилиб илм ўқийман, дедим.  Менга яқин кел, дедилар. Борсам, қўллари билан кўзимни силадилар,  кўзим ярқ этиб очилди. Уйғонсам, ҳақиқатда,  кўзим  очилган  экан".
Имом Бухорий  шундай ёзадилар: "Асқалонга Одам ибн Иёснинг ҳузурига ҳадис тинглаш учун борган пайтимда нафақам тамом бўлиб егулик ҳеч нарсам қолмади. Ўт-ўланларни ейишга мажбур бўлдим. Бу ҳақда ҳеч кимга  оғиз очмадим. Учинчи кун  бир киши келди ва менга динор тўлдирилган  ҳалтача бериб кетди. Мен қолган кунларим учун уларни нафақа қилдим. У ким эканини  билмадим." 
Шу каби воқеа Абдуллажон махдум ҳаётида ҳам  содир бўлади.   Бир гал  егулик нарса топа олмай оч қоладилар. Ўзлари билан олиб кетган якандознинг ярмини остига ярмини устига ёпиб, бошга икки дона гувалакни қўйиб, силлалари  қуриб, қаттиқ ўкиниб ётганларида дарчадан бир одам кўринади. Дарҳол салом берадилар.  Бошида салла,  кўркам юзли бу одам бир табассум қилиб, қўлидаги тугунчани махдум домлага узатиб, ўзи секин-аста ғойиб бўлади. 
Махдум домла ҳаяжонда тугунни очсалар, унда иккита иссиқ  нон ва бир бош янги узилган узум ва андак танга бор экан.  Дарҳол, оталарининг: “Болам, қорнинг учун ҳаргиз ғам ема, оч қолмайсан, Аллоҳ ризқингга кафил,  Ўзи етказади, мабодо, оч қолсанг ҳам уч кундан ўтмайди”, – деган сўзларини эслайдилар. Бугун оч қолганларига ҳақиқатда уч кун бўлган экан... 
Аллоҳ таоло  отани ёлғончи қилмай  дуосини  ижобат этган эди:

Отанинг қилган дуоси болани кимё қилур,
Онани қилган дуоси ҳар муддао ҳосил қилур.

Кўринган нуроний  ким экани маълум эмас. Бироқ, илм  йўлида машақққат чекаётган  толиб бандасига Аллоҳ  томонидан юборилган   иноят экани аниқ. 
 "Ўша воқеадан  кейин  мен бутунлай бошқа инсонга айланиб қолдим, – дея эслайдилар Абдуллажон махдум, –  кўринган фаришта эдими ёки  валий эдими, билмадим, бироқ,   ўша кундан бошлаб  қуввайи ҳофизам очилиб кетди.  Дарсларни ҳам  яхши ўзлаштира бошладим. Буни кўрган устоз ҳам ажабланар ва  баъзи    саволларни берсам: “Сен  аввал ҳам бу китобларни ўқиганмидинг?!”, дейишгача  борар эди".

Ўша йилги  рамазон ойи Абдуллажон махдумга  жуда оғир келади. Ўзларининг  айтишларича "Ифторга яқин тут остига келиб ётаман. Азон айтилсаю тўкилган тутлардан еб ифтор қилсам. Ўшанда саҳарлигу   ифторлигим  тут билан  эди".
"Сайдул хотир"да шундай келтирилади: "Олий мартабалар  олийҳиммат кишиларга муяссар бўлади. Кимга олий ҳиммат берилса, ранж ва кулфат ҳам  шуни  миқдорича келади".
Ибн Атоуллоҳ Сакандарий: "Кимнинг йигитлигида чақнаган ҳиммати бўлмаса, кексайганида   ярқираган ҳаёти  бўлмайди", деганлар.


Марғилонга қайтиш
 
Абдуллажон махдум Ҳўжандда дарс бошлаганидан  олти ой ўтгач устоз Умархон домла вафот этади.   Устоз вафотидан кейин вазият янада оғирлашади. Бу ерда ҳам уламолар таъқибга олина бошлайди. Ноилож  Марғилонга   қайтишга мажбур бўладилар.

Ҳўжанддан  илмга  янада   рағбатли бўлиб  қайтган Абдуллажон махдум  илмни  давом эттириш учун   замон уламоси Фозилжон махдум ҳузурига бориб  таълим оладилар. Унгача   Холмуҳаммад қори домла ҳузурида бир оз таълим олганлари юқорида айтилди. 
Фозилжон махдумнинг отаси Сулаймон хўжа  Сафилтўда даҳасидаги Исҳоқбой  мадрасасида  мударрислик пайтида Мулла Аҳмад қори билан қадрдонлиги  шаклланган эди.  Аҳмад қори ушбу даҳада  қозилик вазифасида турган.
Абдуллажон махдум устоз  Фозилжон махдумни "Илмлари  тошни ёргудек кучли эди, бирор масалага ҳужжат келтиришда ҳеч ким у зот олдига туша олган эмас”, дея таърифлаган эдилар. 

* * *
Абдуллажон махдум дарс олишдан ташқари, устоз Фозилжон махдумга хизмат қилиб кўнгилларига йўл топганлар. Хусусан, Новқатда турган кезларида  у ерга   бошпана излаб  борган  Фозилжон махдумга   шароит яратиб бериб, кетгунларича хизмат қилганлар. Фозилжон махдумнинг  Имом Жаъфар Барзанжийнинг мавлид асарига ёзган "Фатҳул Вадуд аъла шарҳил мавлуд" номли   асарнинг   муаллифга тегишли  қўлёзма нусхаси  Абдуллажон махдум қўлида сақланиб қолгани ҳам шу муҳаббатдан бўлса керак.

Хонақоҳ масжидида

1943 йилда мамлакатда вазият бир оз юмшаб ҳар бир вилоятда бир донадан масжид очилишига рухсат берилганида Абдуллажон махдум  Марғилондаги Хонақоҳ масжидида   Абдулҳамид махдум билан бирга хизмат қиладилар. Янги  очилган масжид  фаолиятини бошлаш осон кечмайди. Абдуллажон махдум Абдулҳамид махдумга елкадош бўладилар.  У зотга  воизлик санъати кўпроқ Абдулҳамид махдумдан ўтгани айтилган.
Бир йилдан ортиқ хизмат қилгач, масжид ишлари  йўлга тушгач  Абдуллажон махдум  оилаларини олиб Акбаробод қишлоғига кўчиб кетадилар.

Акбаробод қишлоғида

 Абдуллажон махдум Акбарободда эканида диний уламо эканини яшириш  мақсадида  жамоа хўжалигида меҳнат қиладилар. Бошқалардан кўра астойдил  меҳнат қилсалар ҳам   барибир  кимларгадир  ёқмайдилар. Икки йил  ўткач  у ердан оилаларини олиб Қирғизистоннинг Ўш вилояти Новқат қишлоғига кўчиб кетадилар.   

Новқат қишлоғида

Қирғизистоннинг Ўш вилоятига қарашли Новқат қишлоғида  шаҳарга қараганда бир оз шароит бордек эди. Тоғлар орасида жойлашгани учун ҳар ҳолда одамлар назаридан йироқ эди. Абдуллажон махдум дастлаб Янги Новқатга бориб ўрнашадилар. Ҳамма  ўзи билан машғул, биров-бировга ортмайдиган вазиятда мусофир юртда  жойлашиш осон бўлмаган. Бироқ, Аллоҳ таолонинг инояти  билан ўша ерлик Собирали махдум исмли   мухлис киши Марғилондан бир уламо кўчиб  келибди, деб эшитиб дарҳол у зотни Эски Новқатга олиб кетиб ҳовлиси ёнидан жой беради  ва вафотига қадар у зотга хизмат қилади. 
Аввалига Абдуллажон махдум  бўз тўқиш билан машғул бўладилар. Бундан ташқари, яна бир қанча меҳнатлар билан шуғулланадилар.  Мақсад  уламо эканини билдирмаслик,   қандай бўлсада, асл мақсадга эришиш эди. Абдуллажон махдум  илмни ўз эгасига  бериш масъулиятини яхши  англаганидан  илм  толибларини ўзлари ахтариб топадилар.  Солимуҳаммад домла, Иброҳим махдум,  Абдулазизхон тўра, Ғанихон тўра, Ҳамиджон махдум, Валихон тўра, Имаржон ака, Абдурашид ака, Солимуҳаммад ака, Иброҳим махдум кабилар  Махдум домланинг новқатлик шогирдларидан эди. 

Хонақоҳ масжидида

1943 йилда мамлакатда вазият бир оз юмшаб ҳар бир вилоятда бир донадан масжид очилишига рухсат берилганида Абдуллажон махдум  Марғилондаги Хонақоҳ масжидида   Абдулҳамид махдум билан бирга хизмат қиладилар. Янги  очилган масжид  фаолиятини бошлаш осон кечмайди. Абдуллажон махдум Абдулҳамид махдумга елкадош бўладилар.  У зотга  воизлик санъати кўпроқ Абдулҳамид махдумдан ўтгани айтилган.
Бир йилдан ортиқ хизмат қилгач, масжид ишлари  йўлга тушгач  Абдуллажон махдум  оилаларини олиб Акбаробод қишлоғига кўчиб кетадилар.

Акбаробод қишлоғида

 Абдуллажон махдум Акбарободда эканида диний уламо эканини яшириш  мақсадида  жамоа хўжалигида меҳнат қиладилар. Бошқалардан кўра астойдил  меҳнат қилсалар ҳам   барибир  кимларгадир  ёқмайдилар. Икки йил  ўткач  у ердан оилаларини олиб Қирғизистоннинг Ўш вилояти Новқат қишлоғига кўчиб кетадилар.   

Новқат қишлоғида

Қирғизистоннинг Ўш вилоятига қарашли Новқат қишлоғида  шаҳарга қараганда бир оз шароит бордек эди. Тоғлар орасида жойлашгани учун ҳар ҳолда одамлар назаридан йироқ эди. Абдуллажон махдум дастлаб Янги Новқатга бориб ўрнашадилар. Ҳамма  ўзи билан машғул, биров-бировга ортмайдиган вазиятда мусофир юртда  жойлашиш осон бўлмаган. Бироқ, Аллоҳ таолонинг инояти  билан ўша ерлик Собирали махдум исмли   мухлис киши Марғилондан бир уламо кўчиб  келибди, деб эшитиб дарҳол у зотни Эски Новқатга олиб кетиб ҳовлиси ёнидан жой беради  ва вафотига қадар у зотга хизмат қилади. 
Аввалига Абдуллажон махдум  бўз тўқиш билан машғул бўладилар. Бундан ташқари, яна бир қанча меҳнатлар билан шуғулланадилар.  Мақсад  уламо эканини билдирмаслик,   қандай бўлсада, асл мақсадга эришиш эди. Абдуллажон махдум  илмни ўз эгасига  бериш масъулиятини яхши  англаганидан  илм  толибларини ўзлари ахтариб топадилар.  Солимуҳаммад домла, Иброҳим махдум,  Абдулазизхон тўра, Ғанихон тўра, Ҳамиджон махдум, Валихон тўра, Имаржон ака, Абдурашид ака, Солимуҳаммад ака, Иброҳим махдум кабилар  Махдум домланинг новқатлик шогирдларидан эди. 

Яна масжид минбарида

1972 йилда Абдуллажон махдум   Марғилонга қайтиб келгач  кўп ўтмай Тўрткўл жоме масжидида фаолият бошлайдилар.  Ўша даврда Марғилонда битта   масжид бўлиб  вилоят туманлари аҳолиси учун  очилган   масжид ҳам  шаҳар четида жойлашган эди. Масжид имом-хатиби   Ҳошимжон махдум вафот этгач Ўрта Осиё ва Қозоғистон мусулмонлари Диний Назорати раиси муфтий Зиёвуддинхон ибн Эшон Бобохон  Абдуллажон махдумни чақириб ушбу хизматни топширадилар.  

Улкан чинорнинг қулаши

1994 йилнинг  январ ойининг 14 куни пайшанбадан жумага ўтар кечаси Абдуллажон махдум Марғилоний  ўзининг бир асрдан ортиқ ҳаётини  тамомлаб  охиратга  сафар қиладилар. 

Абдуллажон махдумнинг вафоти хабари тезда атрофларга тарқайди. Жанозага қўшни вилоят ва республикалардан   кишилар келишади. Жаноза намози Хожа Эгиз масжидида жума намозидан сўнг адо этилади.
Жаноза намози марҳумнинг фарзанди Абдурраҳмон ҳожи домла бошчилигида адо этилиб  Хожа Эгиз мозорига дафн этиладилар. 
